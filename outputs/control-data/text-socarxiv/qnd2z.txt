Piotr Sobański

adw. dr Piotr Sobański LL.M. (Zielona Góra)
piotr.sobanski@adwokatura.pl
Warunkowe umorzenie postępowania karnego jako środek resocjalizacji
sprawcy przestępstwa w orzecznictwie Sądu Najwyższego
1. Uwagi wstępne
Niniejszy artykuł uwzględnia stan prawny, który obowiązuje na dzień 2 kwietnia
2017 r.
Zgodnie z art. 66 § 1 KK sąd może warunkowo umorzyć postępowanie karne, jeżeli
wina i społeczna szkodliwość czynu nie są znaczne, okoliczności jego popełnienia nie
budzą wątpliwości, a postawa sprawcy niekaranego za przestępstwo umyślne, jego
właściwości i warunki osobiste oraz dotychczasowy sposób życia uzasadniają
przypuszczenie, że pomimo umorzenia postępowania będzie przestrzegał porządku
prawnego, w szczególności nie popełni przestępstwa 1.
Warunkowe umorzenie postępowania powinno służyć jako środek resocjalizacji
sprawcy przestępstwa, który ma wyeliminować krótkoterminowe kary pozbawienia
wolności oraz kary nie związane z pozbawieniem wolności 2. Zgodnie z katalogiem kar
określonym w art. 32 KK, karami nieizolacyjnymi są grzywna (art. 32 pkt 1 KK) oraz
ograniczenie wolności (art. 32 pkt 2 KK). Warunkowe umorzenie postępowania, nie będąc
skazaniem, pozwala w określonych sytuacjach na zakończenie postępowania karnego z
jednoczesnym uniknięciem wymierzenia kary sprawcy czynu zabronionego 3. Instytucja
warunkowego umorzenia postępowania karnego jest oryginalnym polskim środkiem
poddania próbie sprawcy przestępstwa. Zastosowanie tego środka może mieć dodatni
wpływ na przyszłą resocjalizację sprawcy, a taże zapobiec jego powrotowi do
przestępstwa4.
2. Materialnoprawne aspekty warunkowego umorzenia postępowania
Zastosowanie instytucji warunkowego umorzenia postępowania jest możliwe tylko
wtedy, gdy koniunkcyjnie występują okoliczności określone w art. 66 § 1 KK.
Ustawodawca dodatkowo wprowadził w art. 66 § 2 KK zakaz stosowania instytucji
warunkowego umorzenia postępowania w odniesieniu do sprawców przestępstw
zagrożonych karą przekraczającą 5 lat pozbawienia wolności. Okoliczności, o których
mowa w art. 66 KK mają w większości charakter materialnoprawny. Warunkują one
uznanie niecelowości kontynuowania wszczętego postępowania karnego wobec sprawcy
czynu zabronionego5.
Jak wynika z art. 66 § 1 KK sąd może warunkowo umorzyć postępowanie karne w
razie ustalenia, że wina i społeczna szkodliwość czynu nie są znaczne, a okoliczności
1 Ustawa z dnia 6 czerwca 1997 r. Kodeks karny, Dz. U. z 2016 r., poz. 1137 – tekst jednolity.
2 M. Jankowski, S. Momot, A. Ważny, Warunkowe umorzenie postępowania, Instytut Wymiaru
Sprawiedliwości, Warszawa 2011, s. 2
3 P. Gensikowski, Instytucja przewidziana w art. 335 KPK a warunkowe umorzenie postępowania karnego,
„Kwartalnik Krajowej Szkoły Sądownictwa i Prokuratury” 2014, Zeszyt 4, s. 6.
4 K. Juszka, Efektywność warunkowego umorzenia postępowania karnego w postępowaniu
przygotowawczym i jurysdykcyjnym, „Ruch Prawniczy, Ekonomiczny i Socjologiczny” 2015, Zeszyt 4, s.
187.
5 Wyrok SN z dnia 17 maja 2016 r., III KK 28/16, Prok.i Pr.-wkł. 2016, nr 9, poz. 3.
1

Warunkowe umorzenie postępowania karnego jako środek resocjalizacji...

popełnienia czynu nie budzą wątpliwości. Warunkowe umorzenie postępowania jest
nierozerwalnie związane ze stwierdzeniem przez sąd winy 6. Aby ustalić jednak winę,
muszą być spełnione znamiona strony przedmiotowej czynu popełnionego przez
oskarżonego. Zgodnie z art. 66 § 1 KK powinien zostać spełniony wymóg, aby
okoliczności popełnienia czynu nie budziły wątpliwości Dotyczy to wypełnienia przez
oskarżonego wszelkich znamion zarzucanego mu czynu, określonych w konkretnym
przepisie, który zawiera opis zarzucanego przestępstwa 7.
Sąd musi dojść po pierwsze do wniosku, że fakt popełnienia przestępstwa nie budzi
wątpliwości, a zatem że istnieją wystarczające podstawy, aby oskarżonemu przypisać
popełnienie tego czynu. Dodatkowo na sądzie spoczywa również obowiązek wyjaśnienia
elementów przedmiotowych i podmiotowych przestępstwa 8. Dla możliwości wydania
orzeczenia w zakresie warunkowego umorzenia istotne jest zatem ustalenie wszelkich
przesłanek odpowiedzialności karnej sprawcy. Warto przy tym zauważyć, że sąd może
orzec o warunkowym umorzeniu postępowania, mimo że oskarżony nie przyznał się do
popełnienia9. Uprzednie stwierdzenie winy sprawcy jest konieczne, aby następnie dokonać
oceny czy jego wina jest znaczna, czy też nie jest znaczna 10.
Poza przesłanką braku znaczności winy, przy warunkowym umorzeniu
postępowania powinna zostać spełniona także przesłanka braku znaczności społecznej
szkodliwości popełnionego przez sprawcę przestępstwa. Kwestia społecznej szkodliwości
czynu ma bowiem kluczowe znaczenie w polskim procesie karnym. Zgodnie z art. 1 § 1
KK odpowiedzialności karnej podlega tylko ten, kto popełnia czyn zabroniony pod groźbą
kary przez ustawę obowiązującą w czasie jego popełnienia. Jednak ustawodawca
dodatkowo zastrzegł w art. 1 § 2 KK, że nie stanowi przestępstwa czyn zabroniony,
którego społeczna szkodliwość jest znikoma. Przestępstwami są zatem wszystkie czyny
zabronione, które noszą w sobie ładunek społecznej szkodliwości będący wyższym od
znikomego.
Z art. 66 § 1 KK wynika więc, że sąd może warunkowo umorzyć postępowanie
karne, jeżeli został popełniony czyn zabroniony, spełniający wprawdzie przewidziany w art.
1 § 2 KK warunek karygodności, jednak gdy społeczna szkodliwość popełnionego
przestępstwa nie jest znaczna. Przy ocenie stopnia szkodliwości społecznej czynu sąd
zgodnie z treścią art. 115 § 2 KK bierze pod uwagę rodzaj i charakter naruszonego dobra,
rozmiary wyrządzonej lub grożącej szkody, sposób i okoliczności popełnienia czynu, wagę
naruszonych przez sprawcę obowiązków, jak również postać zamiaru, motywację sprawcy,
rodzaj naruszonych reguł ostrożności i stopień ich naruszenia. Należy mieć na uwadze, że
katalog okoliczności wymienionych w art. 115 § 2 KK ma charakter zamknięty.
Ustawodawca pominął m.in. takie kryteria związane ze sprawcą, jak: wiek, opinia,
właściwości i warunki osobiste 11. Okoliczności te mają natomiast wpływ na ustalanie
wysokości kary wobec sprawcy, co wynika z treści art. 53 § 2 KK, zawierającego zasady i
dyrektywy wymiaru kary.
Należy podkreślić okoliczność, że zawarty w art. 66 § 1 KK warunek uprzedniej
niekaralności sprawcy za przestępstwo umyślne ma bezwzględny charakter 12. Ustalenie
6
7
8
9
10
11
12

Wyrok SN z dnia 9 stycznia 2002 r., III KKN 303/00, Prok.i Pr.-wkł. 2003, nr 2, poz. 3.
Wyrok SN z dnia 24 lutego 2005 r., V KK 435/04, Prok.i Pr.-wkł. 2006, nr 1, poz. 2.
Wyrok SN z dnia 20 października 2011 r., III KK 159/11, OSNKW 2012, z. 2, poz. 14.
Postanowienie SN z dnia 27 listopada 2003 r., V KK 301/03, OSNKW 2004, z. 1, poz. 9.
Wyrok SN z dnia 9 stycznia 2002 r., III KKN 303/00, Prok.i Pr.-wkł. 2003, nr 2, poz. 3.
Postanowienie SN z dnia 25 czerwca 2008 r., V KK 1/08, OSNKW 2008, z. 9, poz. 75.
Wyrok SN z dnia 4 października 2016 r., V KK 211/16, LEX nr 2123265; wyrok SN z dnia 6 listopada 2014
r., III KK 180/14, LEX nr 1548237.
2

Piotr Sobański

niekaralności jest niezbędne dla potrzeb rozważenia zastosowania warunkowego
umorzenia postępowania. Sąd ma obowiązek dołożyć należytej staranności, aby poczynić
jednoznaczne ustalenia w kwestii uprzedniej karalności oskarżonego 13. Przesłanka
niekaralności odnosi się do prawomocnych skazań, które nastąpiły do daty orzekania w
przedmiocie warunkowego umorzenia postępowania 14. Zastosowanie dobrodziejstwa
warunkowego umorzenia wobec sprawcy ukaranego prawomocnym wyrokiem za
przestępstwo umyślne w sposób rażący naruszyłoby przepis art. 66 § 1 KK. Tym samym
sąd podczas orzekania w przedmiocie warunkowego umorzenia musi dysponować
aktualnymi informacjami o karalności oskarżonego, nadesłanymi z Krajowego Rejestru
Karnego Ministerstwa Sprawiedliwości15. Warto również zauważyć, że nie tylko
niekaralność sprawcy za przestępstwo umyślne, ale i wszelkie pozostałe określone w art.
66 KK przesłanki powinny bezwzględnie ziścić się w momencie stosowania przez sąd
dobrodziejstwa warunkowego umorzenia postępowania wobec sprawcy czynu
zabronionego16.
Ponadto należy podkreślić, że zgodnie z art. 66 § 1 KK sąd może warunkowo
umorzyć postępowanie karne tylko wówczas, jeżeli istnieje uzasadnione przypuszczenie,
że pomimo umorzenia postępowania sprawca będzie przestrzegał porządku prawnego, a
w szczególności nie popełni przestępstwa 17. Sąd ma zatem obowiązek sformułowania
pozytywnej prognozy kryminologicznej wobec sprawcy czynu, aby mógł w danym
postępowaniu skorzystać z instytucji unormowanej w art. 66-67 KK.
3. Proceduralne aspekty zastosowania warunkowego umorzenia postępowania
Zgodnie z art. 336 § 1 KPK w razie spełnienia przesłanek uzasadniających
warunkowe umorzenie postępowania, prokurator może zamiast aktu oskarżenia
sporządzić i skierować do sądu wniosek o warunkowe umorzenie 18.
Jak wynika z treści art. 336 § 2 KPK, do wniosku prokuratora stosuje się
odpowiednio przepisy art. 332 § 1 pkt 1, 2, 4 i 5. Tym samym wniosek o warunkowe
umorzenie postępowania powinien zawierać następujące elementy: imię i nazwisko
oskarżonego, inne dane o jego osobie, dane o zastosowaniu środka zapobiegawczego
oraz zabezpieczenia majątkowego; dokładne określenie zarzucanego oskarżonemu czynu
ze wskazaniem czasu, miejsca, sposobu i okoliczności jego popełnienia oraz skutków, a
zwłaszcza wysokości powstałej szkody; wskazanie przepisów ustawy karnej, pod które
zarzucany czyn podpada oraz wskazanie sądu właściwego do rozpoznania sprawy.
Uzasadnienie wniosku można natomiast ograniczyć do wskazania dowodów
świadczących o tym, że wina oskarżonego nie budzi wątpliwości oraz do podania
okoliczności przemawiających za postulowanym warunkowym umorzeniem (art. 336 § 2
zd. 2 KK). W oparciu art. 336 § 3 KPK prokurator może wskazać w skierowanym do sądu
wniosku o warunkowe umorzenie postępowania karnego proponowany okres próby,
obowiązki, które należy nałożyć na oskarżonego i, stosownie do okoliczności, wnioski co
do dozoru, który sąd powinien zastosować w ocenie prokuratora w odniesieniu do
sprawcy.
13
14
15
16
17
18

Wyrok SN z dnia 1 czerwca 2016 r., V KK 61/16, Prok.i Pr.-wkł. 2016, nr 9, poz. 2.
Wyrok SN z dnia 17 maja 2016 r., III KK 28/16, Prok.i Pr.-wkł. 2016, nr 9, poz. 3.
Wyrok SN z dnia 10 marca 2016 r., III KK 426/15; LEX nr 2005659.
Wyrok SN z dnia 17 maja 2016 r., III KK 28/16, Prok.i Pr.-wkł. 2016, nr 9, poz. 3.
Wyrok SN z dnia 20 października 2011 r., III KK 159/11, OSNKW 2012, z. 2, poz. 14.
Ustawa z dnia 6 czerwca 1997 r. Kodeks postępowania karnego, Dz. U. z 2016 r., poz. 1749 – tekst
jednolity.
3

Warunkowe umorzenie postępowania karnego jako środek resocjalizacji...

Jak wynika z art. 339 § 1 pkt 2 KPK, jeżeli zachodzi potrzeba rozważenia kwestii
warunkowego umorzenia postępowania wobec osoby oskarżonej o popełnienie czynu
zabronionego, prezes sądu kieruje sprawę na posiedzenie. Art. 336 § 5 KPK nakazuje,
aby do wniosku o warunkowe umorzenie postępowania odpowiednio stosować przepisy
dotyczące aktu oskarżenia. Zatem jeżeli zostanie wyznaczone posiedzenie w celu
rozpoznania wniosku prokuratora o warunkowe umorzenie, to obowiązek odpowiedniego
stosowania przepisów zawartych w Rozdziale 40 KPK skutkuje koniecznością zarządzenia
przez prezesa sądu doręczenia oskarżonemu odpisu wniosku o warunkowe umorzenie
(art. 338 § 1 KPK). Osarżonego należy pouczyć o prawie wniesienia pisemnej odpowiedzi
na wniosek (art. 338 § 2 KPK). Pouczenie to musi zawierać treść dotyczącą możliwości
sprzeciwienia się oskarżonego warunkowemu umorzeniu, które wyłącza możliwość
rozpoznania wniosku prokuratora na posiedzeniu i nakazuje skierowanie sprawy na
rozprawę19. Zgodnie z art. 341 § 1 KPK prokurator, oskarżony i pokrzywdzony mają prawo
wziąć udział w posiedzeniu w przedmiocie warunkowego umorzenia postępowania. Udział
ich jest jedynie obowiązkowy, jeżeli prezes sądu lub sąd tak zarządzi.
W art. 341 § 3 i 4 KPK została unormowana kwestia możliwości pojednania się
między sprawcą a ofiarą przestępstwa. Jeżeli sąd uzna za celowe ze względu na
możliwość porozumienia się oskarżonego z pokrzywdzonym w kwestii naprawienia szkody
lub zadośćuczynienia, może odroczyć posiedzenie, wyznaczając stronom odpowiedni
termin. Na wniosek oskarżonego i pokrzywdzonego, uzasadniony potrzebą dokonania
uzgodnień, sąd zarządza stosowną przerwę lub odracza posiedzenie (art. 341 § 3 KPK).
Jak wynika z art. 341 § 4 KPK sąd orzekając o warunkowym umorzeniu postępowania
bierze pod uwagę wyniki porozumienia się oskarżonego z pokrzywdzonym.
Zgodnie z art. 341 § 5 KPK w przedmiocie warunkowego umorzenia postępowania
sąd orzeka na posiedzeniu wyrokiem. Należy podkreślić przy tym, że wyrok warunkowo
umarzający postępowanie karne nie ma charakteru wyroku skazującego 20. Warunkowe
umorzenie nie jest ani formą, ani odmianą warunkowego skazania 21. Przewidziana w art.
66 KK instytucja jest natomiast warunkową rezygnacją z ukarania sprawcy 22. Z treści art.
66 i 67 KK wynika, że warunkowe umorzenie postępowania nie może zostać połączone z
wymierzeniem sprawcy kary23.
Warunkowe umorzenie postępowania należy zaliczyć do środków związanych z
poddaniem sprawcy próbie. Jak stanowi art. 67 § 1 KK, warunkowe umorzenie następuje
na okres próby, który wynosi od roku do 3 lat. Bieg okresu próby rozpoczyna się w chwili
uprawomocnienia się wyroku warunkowo umarzającego postępowanie 24. Sąd ma
obowiązek określić w wydanym w trybie art. 341 § 5 KPK wyroku okres próby wobec
sprawcy. Nie można tego uczynić w trybie art. 13 § 1 KKW, który umożliwia zwrócenie się
do sądu, który wydał orzeczenie, o rozstrzygnięcie wątpliwości co do jego wykonania. Z
uwagi na ustawowy wymóg precyzyjnego określenia w wyroku rozstrzygnięcia co do czasu
trwania próby, wykluczona jest możliwość precyzowania tego okresu dopiero w
postępowaniu wykonawczym25.
Należy podkreślić, że sąd ma prawo, a nie obowiązek warunkowo umorzyć
19 Postanowienie SN z dnia 27 listopada 2003 r., V KK 301/03, OSNKW 2004, z. 1, poz. 9.
20 Wyrok SN z dnia 16 stycznia 2015 r., V KK 377/14, Prok.i Pr.-wkł. 2015, nr 5, poz. 4; wyrok SN z dnia 3
października 2008 r., III KK 167/08, Prok.i Pr.-wkł. 2009, nr 3, poz. 20.
21 Postanowienie SN z dnia 1 marca 2004 r., V KK 373/03, OSNwSK 2004, nr 1, poz. 437.
22 M. Jankowski, S. Momot, A. Ważny, op. cit., s. 6.
23 Wyrok SN z dnia 29 sierpnia 2012 r., II KK 199/12, LEX nr 1220795.
24 Wyrok SN z dnia 14 stycznia 2014 r., IV KK 275/13, Prok.i Pr.-wkł. 2014, nr 4, poz. 5.
25 Wyrok SN z dnia 16 stycznia 2015 r., V KK 377/14, Prok.i Pr.-wkł. 2015, nr 5, poz. 4; wyrok SN z dnia 3
października 2008 r., III KK 167/08, Prok.i Pr.-wkł. 2009, nr 3, poz. 20.
4

Piotr Sobański

postępowanie, w wypadku łącznego spełnienia wszystkich przewidzianych w art. 66 KK
przesłanek26.
W art. 67 § 2 i 3 KK zostały unormowane obligatoryjne i fakultatywne obowiązki
towarzyszące zastosowaniu instytucji warunkowego umorzenia. Umarzając warunkowo
postępowanie karne, sąd może w okresie próby oddać sprawcę pod dozór kuratora lub
osoby godnej zaufania, stowarzyszenia, instytucji albo organizacji społecznej, do której
działalności należy troska o wychowanie, zapobieganie demoralizacji lub pomoc
skazanym (art. 67 § 2 KK). Umarzając warunkowo postępowanie karne, sąd nakłada na
sprawcę obowiązek naprawienia szkody w całości albo w części, a w miarę możliwości
również obowiązek zadośćuczynienia za doznaną krzywdę, albo zamiast tych obowiązków
orzeka nawiązkę (art. 67 § 3 KK).
Jak wynika z treści art. 67 § 3 KK w razie warunkowego umorzenia postępowania
karnego, sąd obowiązany jest do nałożenia obowiązku naprawienia szkody wyłącznie
wówczas, gdy powstanie szkody w zakresie dóbr pokrzywdzonego jest następstwem
popełnionego przez sprawcę przestępstwa 27. Obowiązek ten spoczywa na sądzie jedynie
wówczas, gdy w czasie orzekania szkoda nadal istnieje 28. Należy podkreślić, że
unormowany w art. 67 § 3 KK obowiązek naprawienia szkody opiera się na tych samych
zasadach co zobowiązanie cywilnoprawne. Tym samym wysokość określonego przez sąd
w wyroku świadczenia nie może przewyższać wysokości tego zobowiązania 29. Warto przy
tym zauważyć, że nawiązka, niezależnie od funkcji odszkodowawczej, w sposób
wychowawczy oddziałuje na sprawcę przestępstwa 30.
W treści art. 67 § 3 KK zostały określone fakultatywne obowiązki, które sąd może
nałożyć na sprawcę, gdy skorzysta z instytucji warunkowego umorzenia. Mowa tu
świadczeniu pieniężnym wymienionym w art. 39 pkt 7 KK, zakazie prowadzenia pojazdów
oraz o obowiązkach, które zostały wymienione w art. 72 § 1 pkt 1-3, 5-6b, 7a, 7b KK.
Obowiązkami określonymi w art. 72 § 1 KK, do których odsyła treść art. 67 § 3 KK są:
informowanie sądu lub kuratora o przebiegu okresu próby, przeproszenie
pokrzywdzonego, wykonywanie ciążącego na sprawcy obowiązku łożenia na utrzymanie
innej osoby, powstrzymanie się od nadużywania alkoholu lub używania innych środków
odurzających, poddanie się terapii uzależnień, poddanie się terapii, w szczególności
psychoterapii lub psychoedukacji; uczestnictwo w oddziaływaniach korekcyjnoedukacyjnych; powstrzymanie się od kontaktowania się z pokrzywdzonym lub innymi
osobami w określony sposób lub zbliżania się do pokrzywdzonego lub innych osób;
opuszczenie lokalu zajmowanego wspólnie z pokrzywdzonym. Nałożenie tych obowiązków
zależy od okoliczności sprawy, a w szczególności od charakteru popełnionego czynu. Są
to obowiązki, które mogą zostać nałożone w określonych sytuacjach na sprawcę również
przy jego skazaniu i zawieszeniu wykonania kary.
Warto zauważyć, że sąd orzekając w przedmiocie warunkowego umorzenia
postępowania nie może zobowiązać oskarżonego do obowiązków, określonych w art. 72 §
1 pkt 4, 7 KK, tj. do wykonywania pracy zarobkowej, do nauki lub przygotowania się do
zawodu, powstrzymania się od przebywania w określonych środowiskach lub miejscach
ani do przewidzianego w treści art. 72 § 1 pkt 8 KK innego stosownego postępowania w
26 Wyrok SN z dnia 17 maja 2016 r., III KK 28/16, Prok.i Pr.-wkł. 2016, nr 9, poz. 3.
27 Wyrok SN z dnia 31 sierpnia 2007 r., V KK 228/07, Prok.i Pr.-wkł. 2008, nr 1, poz. 4.
28 Wyrok SN z dnia 31 sierpnia 2007 r., V KK 228/07, Prok.i Pr.-wkł. 2008, nr 1, poz. 4; wyrok SN z dnia 18
stycznia 2007 r., WK 30/06, OSNwSK 2007, nr 1, poz. 228.
29 Postanowienie SN z dnia 19 grudnia 2002 r., III KK 415/02, LEX nr 583863.
30 P. Gensikowski, Problematyka nawiązki jako środka towarzyszącego warunkowemu umorzeniu
postępowania karnego, „Probacja” 2012, Nr 1, s. 133-146, s. 146.
5

Warunkowe umorzenie postępowania karnego jako środek resocjalizacji...

okresie próby, które może zapobiec popełnieniu ponownie przestępstwa. Istotą środków
probacyjnych, o których mowa w art. 72 § 1 KK jest jednak to, że mogą być wykonywane
oraz egzekwowane wyłącznie w okresie próby31.
Wydanie na posiedzeniu wyznaczonym na podstawie art. 339 § 1 pkt 2 KPK,
wyroku warunkowo umarzającego postępowanie jest dopuszczalne jedynie, gdy sąd ma
podstawy do przyjęcia, że oskarżony nie sprzeciwia się zastosowaniu warunkowego
umorzenia32. Należy podkreślić, że do zastosowania warunkowego umorzenia
postępowania nie jest konieczna zgoda sprawcy. Jak stanowi art. 341 § 2 KPK, jeżeli
oskarżony sprzeciwia się warunkowemu umorzeniu, jak również wtedy, gdy sąd uznaje, że
warunkowe umorzenie byłoby nieuzasadnione, kieruje sprawę na rozprawę.
Wniosek prokuratora o warunkowe umorzenie postępowania zastępuje akt
oskarżenia. Wówczas prokurator powinien jednak w terminie 7 dni dokonać czynności
określonych w art. 333 § 1 i 2 KPK. Art. 333 KPK określa wymogi, które powinien spełniać
wnoszony do sądu akt oskarżenia. powinien także zawierać. W akcie oskarżenia należy
wprawdzie zamieścić listę osób, których wezwania oskarżyciel żąda, a także wykaz innych
dowodów, których przeprowadzenia na rozprawie głównej domaga się oskarżyciel, jednak
list i wykazów, o których mowa w art. 333 § 1 KPK, nie dołącza się do wniosku o
warunkowe umorzenie postępowania33.
Skierowanie sprawy na rozprawę nie wyklucza zastosowania w wyniku rozprawy
warunkowego umorzenia postępowania wobec oskarżonego, o ile w toku przewodu
sądowego sąd ustali istnienie warunków przemawiających za zastosowaniem
warunkowego umorzenia34. Zgodnie z art. 414 § 1 KPK, w razie stwierdzenia po
rozpoczęciu przewodu sądowego danych przemawiających za warunkowym umorzeniem
postępowania, sąd wyrokiem umarza warunkowo postępowanie. Wydany na rozprawie
wyrok warunkowo umarzający postępowanie karne podlega zaskarżeniu na zasadach
ogólnych. Warto dodać, że sąd może również, mimo przyznania się oskarżonego uznać
podczas posiedzenia, uznać że istnieją wątpliwości co do popełnienia zarzucanego czynu,
i skierować sprawę na rozprawę35.
4. Weryfikacja trafności prognozy kryminologicznej w okresie próby
W trakcie okresu próby sprawdzana jest trafność prognozy kryminologicznej,
stanowiącej jedną z przesłanek uprzedniego zastosowania warunkowego umorzenia
postępowania36.
Przepis art. 67 § 4 KPK nakazuje odpowiednie stosowanie art. 74 KK. Istotne jest
przede wszystkim odniesienie do art. 74 § 2 KK, określającego kompetencje sądu podczas
warunkowego zawieszenia wykonania orzeczonej kary i możliwości nakładania
dodatkowych obowiązków na skazanego, o ile przemawiają za tym względy
wychowawcze. Możliwość nakładania obowiązków również w okresie próby, na jaki
umorzono warunkowo postępowanie, ma bowiem decydujące znaczenie dla resocjalizacji
sprawcy. Zgodnie z art. 74 § 2 KK sąd może ustanawiać, rozszerzać lub zmieniać
31 Wyrok SN z dnia 10 grudnia 2008 r., II KK 106/08, OSNwSK 2008, nr 1, poz. 2530.
32 Postanowienie SN z dnia 27 listopada 2003 r., V KK 301/03, OSNKW 2004, z. 1, poz. 9.
33 T. Grzegorczyk, Kodeks postępowania karnego oraz ustawa o świadku koronnym, Wolters Kluwer,
Warszawa 2008, s. 741.
34 Postanowienie SN z dnia 15 czerwca 2016 r., V KK 104/16, LEX nr 2080103; wyrok SN z dnia 4
października 2005 r., V KK 211/05, LEX nr 157210.
35 Postanowienie SN z dnia 27 listopada 2003 r., V KK 301/03, OSNKW 2004, z. 1, poz. 9.
36 Wyrok SN z dnia 14 stycznia 2014 r., IV KK 275/13, Prok.i Pr.-wkł. 2014, nr 4, poz. 5.
6

Piotr Sobański

obowiązki wymienione w art. 72 § 1 KK albo od wykonania nałożonych obowiązków
zwolnić sprawcę czynu.
W sytuacjach, w których resocjalizacja sprawcy w okresie próby nie przebiega
pomyślnie zastosowanie mają unormowania zawarte w art. 68 KK. W art. 68 § 1 i 2a KK
unormowane zostały obligatoryjne przesłanki podjęcia warunkowo umorzonego
postępowania Zgodnie z art. 68 § 1 KK sąd podejmuje postępowanie karne, jeżeli sprawca
w okresie próby popełnił przestępstwo umyślne, za które został prawomocnie skazany.
Sąd podejmuje także postępowanie karne, jeżeli sprawca w okresie próby rażąco narusza
porządek prawny, mimo udzielenia pisemnego upomnienia przez sądowego kuratora
zawodowego, chyba że przemawiają przeciwko temu szczególne względy (art. 68 § 2a
KK).
W art. 68 § 2 i 3 KK zostały określone fakultatywne przesłanki podjęcia warunkowo
umorzonego postępowania. Zgodnie z art. 68 § 2 KK sąd może podjąć postępowanie
karne, jeżeli sprawca w okresie próby rażąco narusza porządek prawny, w szczególności
gdy popełnił inne niż określone w art. 68 § 1 KK przestępstwo, jeżeli uchyla się od dozoru,
wykonania nałożonego obowiązku lub orzeczonego środka karnego, środka
kompensacyjnego lub przepadku albo nie wykonuje zawartej z pokrzywdzonym ugody.
Sąd może także podjąć postępowanie karne, jeżeli sprawca po wydaniu orzeczenia o
warunkowym umorzeniu postępowania, lecz przed jego uprawomocnieniem się, rażąco
narusza porządek prawny, a w szczególności gdy w tym czasie popełnił przestępstwo (art.
68 § 3 KK).
Należy mieć na uwadze, że zgodnie z art. 68 § 4 KK warunkowo umorzonego
postępowania nie można podjąć później niż w ciągu 6 miesięcy od zakończenia
określonego w treści wyroku okresu próby.
Jak wynika z art. 551 KPK w razie podjęcia postępowania warunkowo umorzonego
sprawa toczy się od nowa na zasadach ogólnych przed sądem właściwym do jej
rozpoznania. Warto dodać, że w takiej sytuacji brak jest przeszkód, aby po podjęciu
postępowania sąd ponownie umorzył je warunkowo. Sąd może to uczynić zarówno na
posiedzeniu, jak i na rozprawie głównej. Możliwość ponownego warunkowego umorzenia
istnieje także na etapie postępowania odwoławczego. Aby sąd mógł wówczas ponownie
umorzyć warunkowo postępowanie, muszą zaistnieć jednak w chwili orzekania
okoliczności, o których mowa w art. 66 KK.
5. Uwagi końcowe
Efektywność warunkowego umorzenia zależy od pomyślnego zakończenia okresu
próby, braku powrotu do przestępstwa, utrwalenia właściwej postawy społecznej sprawcy
oraz przestrzegania porządku prawnego37.
Należy przy tym zauważyć, że określony w art. 66 § 2 KK zakaz stosowania
warunkowego umorzenia postępowania w przypadku popełnienia czynów zagrożonych
karą przekraczającą 5 lat pozbawienia wolności obowiązuje od dnia 1 lipca 2015 r. Zmiana
przepisu umożliwiła sądom stosowanie warunkowego umorzenia wobec szerszego kręgu
sprawców przestępstw. Poprzednia regulacja umożliwiała stosowanie warunkowe
umorzenia do sprawców czynów karalnych zagrożonych karą nie przekraczającą 5 lat
pozbawienia wolności jedynie w ściśle określonych sytuacjach. Było to możliwe jedynie w
wypadku, gdy pokrzywdzony pojednał się ze sprawcą, sprawca naprawił szkodę lub
pokrzywdzony i sprawca uzgodnili sposób naprawienia szkody. Zasadą było bowiem
37 K. Juszka, op. cit., s. 188.
7

Warunkowe umorzenie postępowania karnego jako środek resocjalizacji...

stosowanie warunkowego umorzenia do sprawców przestępstw zagrożonych karą nie
przekraczającą 3 lat pozbawienia wolności. Górna granica ustawowego zagrożenia
wymagana dla warunkowego umorzenia uniemożliwiała tym samym stosowanie tej
instytucji przy czynach zagrożonych karą przekraczającą 3 lata pozbawienia wolności, tzw.
przestępstwach bez ofiar, a zatem nie dokonanych z pokrzywdzeniem konkretnego
podmiotu. W omawianym aspekcie należy wskazać, że ustawową definicję
pokrzywdzonego zawiera art. 49 KPK.
Zmiany dokonane przez ustawodawcę w art. 66 KK polegające na rozszerzeniu
możliwości stosowania instytucji warunkowego umorzenia postępowania powinny
przyczynić się docelowo do zwiększenia liczby warunkowych umorzeń w ogólnej liczbie
rozsztrygnięć w postępowaniach karnych wobec sprawców, którzy nie byli uprzednio
karani za przestępstwo umyślne. Ustawodawca dostrzegł bowiem dodatni aspekt
resocjalizacyjny związany ze stosowaniem dobrodziejstwa warunkowych umorzeń
postępowań.
Streszczenie:
Artykuł omawia aspekty prawne warunkowego umorzenia postępowania karnego jako środka mogącego
przyczynić się do pełnej resocjalizacji sprawcy czynu zabronionego, który nie był karany uprzednio za
przestępstwa umyślne. Artykuł uwzględnia orzecznictwo Sądu Najwyższego odnoszące się do stosowania
instytucji warunkowego umorzenia postępowania.
Słowa kluczowe:
warunkowe umorzenie postępowania karnego, środki probacyjne, resocjalizacja
Conditional discontinuance of criminal proceedings as a resocialization measure
of perpetrator of a criminal offence in the Supreme Court's judicial practice
Abstract:
The paper presents the legal aspects of conditional discontinuance of criminal proceedings as the measure
which can resocialize the perpetrator of a criminal offence who has not been previously sentenced for an
intentional offence. The paper respects judicial practice of the Supreme Court which refers to the conditional
discontinuance of proceedings.
Key words:
conditional discontinuance of criminal proceedings, probation measures, resocialization
Bibliografia:
Gensikowski P., Instytucja przewidziana w art. 335 KPK a warunkowe umorzenie postępowania karnego,
„Kwartalnik Krajowej Szkoły Sądownictwa i Prokuratury” 2014, Zeszyt 4, s. 5-13.
Gensikowski P., Problematyka nawiązki jako środka towarzyszącego warunkowemu umorzeniu
postępowania karnego, „Probacja” 2012, Nr 1, s. 133-146.
Grzegorczyk T., Kodeks postępowania karnego oraz ustawa o świadku koronnym, Wolters Kluwer,
Warszawa 2008.
Jankowski M., Momot S., Ważny A., Warunkowe umorzenie postępowania, Instytut Wymiaru
Sprawiedliwości, Warszawa 2011.
Juszka K., Efektywność warunkowego umorzenia postępowania karnego w postępowaniu
przygotowawczym i jurysdykcyjnym, „Ruch Prawniczy, Ekonomiczny i Socjologiczny” 2015, Zeszyt 4, s. 187196.

8

