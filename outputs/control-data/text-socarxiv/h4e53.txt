Piotr Sobański

adw. dr Piotr Sobański LL.M. (Zielona Góra)
piotr.sobanski@adwokatura.pl
Rola Instytutu Pamięci Narodowej w wykonywaniu przepisów ustawy
dekomunizacyjnej
1. Uwagi wstępne
Z dniem 2 września 2016 r. weszła w życie ustawa z dnia 1 kwietnia 2016 r. o
zakazie propagowania komunizmu lub innego ustroju totalitarnego przez nazwy budowli,
obiektów i urządzeń użyteczności publicznej, zwana ustawą dekomunizacyjną 1. W 2017 r.
w tytule ustawy wyrazy „budowli, obiektów i urządzeń użyteczności publicznej” zastąpiono
wyrazami „jednostek organizacyjnych, jednostek pomocniczych gminy, budowli, obiektów i
urządzeń użyteczności publicznej oraz pomniki”2. Tym samym został rozszerzony krąg
przedmiotowy stosowania przepisów ustawy.
Zgodnie z art. 1 ust. 1 znowelizowanej ustawy dekomunizacyjnej nazwy jednostek
organizacyjnych, jednostek pomocniczych gminy, budowli, obiektów i urządzeń
użyteczności publicznej, w tym dróg, ulic, mostów i placów, nie mogą upamiętniać osób,
organizacji, wydarzeń lub dat symbolizujących komunizm lub inny ustrój totalitarny, ani w
inny sposób takiego ustroju propagować. Za propagujące komunizm uważa się także
nazwy odwołujące się do osób, organizacji, wydarzeń lub dat symbolizujących represyjny,
autorytarny i niesuwerenny system władzy w Polsce w latach 1944-1989 (art. 1 ust. 2
ustawy). Regulacja zawarta w art. 1 ustawy odnosi się do nazw nadawanych przez
jednostki samorządu terytorialnego (art. 1 ust. 1), a także przez związki jednostek
samorządu terytorialnego i związki metropolitalne (art. 4).
Zgodnie z art. 6 ust. 3 ustawy dekomunizacyjnej w wykonywaniu przepisów ustawy
zostały przewidziane określone funkcje dla Instytutu Pamięci Narodowej – Komisji
Ścigania Zbrodni przeciwko Narodowi Polskiemu oraz Radzie Ochrony Pamięci Walk i
Męczeństwa. Należy przy tym mieć na uwadze, że powołaną w 1988 r. Radę Ochrony
Pamięci Walk i Męczeństwa zniesiono na mocy art. 10 ust. 1 pkt 1 ustawy z dnia 29
kwietnia 2016 r. o zmianie ustawy o Instytucie Pamięci Narodowej - Komisji Ścigania
Zbrodni przeciwko Narodowi Polskiemu oraz niektórych innych ustaw3. Od dnia 1 sierpnia
2016 r. obowiązki Rady przejęły: Ministerstwo Kultury i Dziedzictwa Narodowego oraz
IPN4. Z dniem 21 października 2017 r. z art. 6 ust. 3 ustawy dekomunizacyjnej wykreślono
zapis dotyczący Rady5.
2. Ustawa dekomunizacyjna jako przejaw sprawiedliwości okresu tranzycji
T. Snarski podkreśla, że polityka państwa wobec przeszłości powinna skupić się na
zrealizowaniu następujących celów: ustalenia prawdy, wymierzenia kary, potępienia
moralnego, zadośćuczynienia za krzywdy, kultywowania pamięci6. Taka polityka ma na
1 Tekst opublikowany w Dz. U. z 2016 r., poz. 744.
2 Ustawa z dnia 22 czerwca 2017 r. o zmianie ustawy o zakazie propagowania komunizmu lub innego
ustroju totalitarnego przez nazwy budowli, obiektów i urządzeń użyteczności publicznej (Dz. U. z 2017 r.,
poz. 2495.
3 Tekst opublikowany w Dz. U. z 2016 r., poz. 749.
4 http://www.radaopwim.gov.pl/ [dostęp: 24.04.2017].
5 Art. 6 ust. 3 zmieniony przez art. 1 pkt 9 ustawy z dnia 22 czerwca 2017 r. (Dz.U. z 2017 r., poz. 1389).
6 T. Snarski, Sprawiedliwość transformacyjna, filozofia prawa i rozliczanie przeszłości przez
demokratyczne państwo prawa, „Pamięć i Sprawiedliwość” 2010, Tom 9, Nr 2, s. 212.
1

Rola Instytutu Pamięci Narodowej w wykonywaniu przepisów ustawy dekomunizacyjnej

celu zbudowanie po przemianach ustrojowych stabilnego państwa, które powinno opierać
się o rządy prawa7. Systemowe odniesienie się do minionej epoki w państwach
przechodzących transformację ustrojową związane jest z koncepcją transitional justice,
czyli sprawiedliwością okresu tranzycji. Tę formułę sprawiedliwości określa się także
mianem sprawiedliwości tranzycyjnej, sprawiedliwości retrospektywnej lub sprawiedliwości
okresu przejściowego8.
Sprawiedliwość okresu tranzycji ma na celu uporanie się z bezprawiem istniejącym
w przeszłości9. Rozumianą w ten sposób sprawiedliwość cechują specyficzne
ukierunkowania polityki oraz wynikający z nich stosunek do historii 10. W wywiadzie
opublikowanym w „Tygodniku Powszechnym” dnia 14 czerwca 2015 r. ówczesny Prezes
IPN Łukasz Kamiński zauważył, że po ustaniu dyktatury przywrócenie poczucia
sprawiedliwości wymaga nie tylko czasu, ale i wysiłku skoncentrowanego na rozliczeniu z
przeszłością i jej dziedzictwem11.
B. Banaszkiewicz zauważa, że w okresie transformacji pierwszym aktem prawnym,
mającym na celu naprawienie indywidualnych krzywd doznanych w okresie minionego
ustroju, była Ustawa z dnia 24 maja 1989 r. o przywróceniu praw pracowniczych osobom
pozbawionym zatrudnienia za działalność związkową, samorządową, przekonania
polityczne i religijne12. Ustawa z 1989 r. została uchwalona na skutek porozumień
Okrągłego Stołu13. Do rozwiązań prawnych, dotyczących rozrachunku z przeszłością,
przyjętych w Polsce po 1989 r. należy zaliczyć ponadto regulacje dotyczące lustracji,
rehabilitacji itp. Również unormowania zawarte w ustawie dekomunizacyjnej są ściśle
związane ze sprawiedliwością okresu tranzycji, gdyż zmierzają do rozliczenia państwa z
przeszłością14.
3. Zadania i kompetencje IPN
IPN został powołany na mocy art. 8 ust. 1 ustawy z dnia 18 grudnia 1998 r. o
Instytucie Pamięci Narodowej – Komisji Ścigania Zbrodni przeciwko Narodowi
Polskiemu15. IPN utworzono celem realizacji zadań określonych w art. 1 ustawy z dnia 18
grudnia 1998 r.16 W tym zakresie IPN prowadzi badania naukowe nad porozbiorową i
7 T. Lachowski, Prawo do prawdy podstawowym prawem człowieka? Refleksje na temat sprawiedliwości
okresu przejściowego (transitional justice) http://www.stosunki.pl/sites/default/files/ANALIZY%20%20Prawo%20do%20prawdy%20-%20Tomasz%20Lachowski.pdf [dostęp: 20.04.2017].
8 T. Snarski, op. cit., s. 215, 219; A. Czarnota, Prawo okresu przejściowego (rozmowa z K. Dębską),
http://publica.pl/teksty/prawo-okresu-przejsciowego-rozmowa-z-adamem-czarnota-45068.html
[dostęp:
02.10.2019].
9 A. Mihr, Transitional justice, civic trust and democratic institution building, [w:] Rule of Law and
Transitional Justice. Towards a triangular learning. The case of Colombia, red. A. Mihr, s. 117
http://www.eiuc.eu/tl_files/EIUC%20MEDIA/Publications/TJ-EIUC-GIZ-September2013_ok.pdf
[dostęp:
12.04.2017].
10 T. Snarski, op. cit., s. 219.
11 http://ipn.gov.pl/__data/assets/pdf_file/0020/143606/IPN-03.pdf [dostęp: 25.04.2017].
12 Dz.U z 1989 r., Nr 32, poz. 172 ze zm.
13 B. Banaszkiewicz, Rozrachunek z przeszłością komunistyczną w polskim ustawodawstwie i
orzecznictwie Trybunału Konstytucyjnego, „Ius et Lex” 2003, Zeszyt 2, Nr 1, s. 450.
14 P. Sobański, Ślady PRL wciąż na ulicach (rozmowa z K. Królem) https://zgg.gosc.pl/doc/3217763.SladyPRL-wciaz-na-ulicach [dostęp: 01.10.2019].
15 Tekst opublikowany w Dz. U. z 2019 r., poz. 992.
16 Art. 1: „Ustawa reguluje:
1) ewidencjonowanie, gromadzenie, przechowywanie, opracowywanie, zabezpieczenie, udostępnianie i
publikowanie dokumentów organów bezpieczeństwa państwa, wytworzonych oraz gromadzonych od
dnia 22 lipca 1944 r. do dnia 31 lipca 1990 r., a także organów bezpieczeństwa Trzeciej Rzeszy
2

Piotr Sobański

najnowszą historią Polski17. Do zadań IPN należy m.in. gromadzenie, przechowywanie,
opracowywanie, zabezpieczenie, udostępnianie i publikowanie dokumentów organów
bezpieczeństwa państwa, wytworzonych oraz gromadzonych w latach 1944-1990, a także
organów bezpieczeństwa III Rzeszy i ZSRR. Ustawowymi zadaniami IPN są również:
poszukiwanie miejsc spoczynku osób poległych w walkach o niepodległość i zjednoczenie
Państwa Polskiego, a także prowadzenie badań naukowych i działań w zakresie edukacji
publicznej oraz upamiętnianie historycznych wydarzeń, miejsc i postaci w dziejach walk i
męczeństwa Narodu Polskiego18.
Art. 53 ustawy z dnia 18 grudnia 1998 r. odnosi się do funkcji badawczych i
edukacyjnych IPN, polegających m.in. na informowaniu społeczeństwa o strukturach i
metodach działania instytucji, w ramach których zostały popełnione zbrodnie przeciwko
Narodowi Polskiemu oraz o strukturach i obsadzie personalnej organów bezpieczeństwa
państwa; prowadzeniu badań naukowych nad najnowszą historią Polski; prowadzeniu
działalności edukacyjnej i wydawniczej w zakresie historii Polski oraz formułowaniu
wniosków dotyczące edukacji historycznej.
Organizację IPN i jego organów regulują przepisy zawarte w Rozdziale 2 ustawy z
dnia 18 grudnia 1998 r. Zgodnie z treścią art. 8 ust. 3 ustawy organizację IPN w zakresie
nieuregulowanym ustawą określa Statut nadany przez Prezesa Instytutu Pamięci. Jak
wynika z § 1 Statutu, IPN realizuje zadania określone w ustawie z dnia 18 grudnia 1998 r.,
ustawie z dnia 18 października 2006 r. o ujawnianiu informacji o dokumentach organów
Niemieckiej i Związku Socjalistycznych Republik Radzieckich, dotyczących:
a) popełnionych na osobach narodowości polskiej lub obywatelach polskich innych narodowości w
okresie od dnia 8 listopada 1917 r. do dnia 31 lipca 1990 r.:
– zbrodni nazistowskich,
– zbrodni komunistycznych,
– zbrodni ukraińskich nacjonalistów i członków ukraińskich formacji kolaborujących z Trzecią Rzeszą
Niemiecką,
– innych przestępstw stanowiących zbrodnie przeciwko pokojowi, ludzkości lub zbrodnie wojenne,
b) innych represji z motywów politycznych, jakich dopuścili się funkcjonariusze polskich organów ścigania
lub wymiaru sprawiedliwości albo osoby działające na ich zlecenie, a ujawnionych w treści orzeczeń
zapadłych na podstawie ustawy z dnia 23 lutego 1991 r. o uznaniu za nieważne orzeczeń wydanych
wobec osób represjonowanych za działalność na rzecz niepodległego bytu Państwa Polskiego (Dz. U. z
2017 r. poz. 1987 oraz z 2018 r. poz. 727),
c) działalności organów bezpieczeństwa państwa, o których mowa w art. 5;
1a) opracowywanie, publikowanie i udostępnianie inwentarza archiwalnego Instytutu Pamięci Narodowej
- Komisji Ścigania Zbrodni przeciwko Narodowi Polskiemu;
2) tryb postępowania w zakresie ścigania przestępstw określonych w pkt 1 lit. a;
2a) ochronę dobrego imienia Rzeczypospolitej Polskiej i Narodu Polskiego;
2b) przygotowywanie i publikowanie katalogów prowadzonych przez Biuro Lustracyjne;
2c) prowadzenie rejestrów oświadczeń lustracyjnych, analizę oświadczeń lustracyjnych oraz
przygotowywanie postępowań lustracyjnych;
3) ochronę danych osobowych osób, których dotyczą dokumenty zgromadzone w archiwum Instytutu
Pamięci;
4) prowadzenie działań w zakresie edukacji publicznej;
5) poszukiwanie miejsc spoczynku osób poległych w walkach o niepodległość i zjednoczenie Państwa
Polskiego, a zwłaszcza tych, które straciły życie wskutek walki z narzuconym systemem totalitarnym lub
wskutek represji totalitarnych lub czystek etnicznych w okresie od dnia 8 listopada 1917 r. do dnia 31
lipca 1990 r.;
6) prowadzenie działalności związanej z upamiętnianiem historycznych wydarzeń, miejsc oraz postaci w
dziejach walk i męczeństwa Narodu Polskiego, zarówno w kraju, jak i za granicą, a także miejsc walk i
męczeństwa innych narodów na terytorium Rzeczypospolitej Polskiej, w okresie od dnia 8 listopada 1917
r. do dnia 31 lipca 1990 r.”.
17 Wyrok WSA w Gliwicach z dnia 16 października 2017 r., IV SA/Gl 781/17, LEX nr 2400138.
18 http://ipn.gov.pl/pl/o-ipn/24154,O-IPN.html [dostęp: 02.10.2019].
3

Rola Instytutu Pamięci Narodowej w wykonywaniu przepisów ustawy dekomunizacyjnej

bezpieczeństwa państwa z lat 1944-1990 oraz treści tych dokumentów19, a także w
odrębnych przepisach. Do odrębnych przepisów w rozumieniu § 1 Statutu należą m.in.
regulacje zawarte w ustawie dekomunizacyjnej20.
4. Prace nad ustawą dekomunizacyjną
Dnia 29 kwietnia 2006 podczas 16. posiedzenia Senatu Rzeczypospolitej Polskiej,
na którym debatowano na temat ustawy dekomunizacyjnej, senator prof. Jan Żaryn (PiS)
podkreślał rolę IPN, który przy wydawaniu opinii dla potrzeb zarządzeń wojewodów będzie
autentycznym autorytetem, od którego werdyktu nie przewidziano odwołania21. Warto
jednak zauważyć, że IPN od lat zajmował się problematyką istniejącego w przestrzeni
publicznej nazewnictwa odwołującego się do ustroju komunistycznego.
Podczas drugiego czytania senackiego projektu ustawy dekomunizacyjnej w Sejmie
zgłoszono poprawki zmierzające do wydania rozporządzenia zawierającego wykaz nazw,
które propagują ustrój totalitarny. Sejm nie przyjął poprawek. Dnia 1 kwietnia 2016
ustawę przekazano Prezydentowi i Marszałkowi Senatu. Dla Senatu ustawa nie
wzbudzała zastrzeżeń legislacyjnych. Po przeprowadzonym głosowaniu nad wnioskiem o
przyjęcie ustawy bez poprawek została ona przyjęta uchwałą Senatu Rzeczypospolitej
Polskiej z dnia 29 kwietnia 2016 r.22 Jeszcze przed posiedzeniem Senatu, na którym zajęto
się ustawą, J. Żaryn podkreślił w rozmowie z reporterem TV Republika, że dziedzictwo
komunizmu przez lata zniewalało Polskę i Naród Polski23.
5. Rola IPN w wykonywaniu przepisów ustawy dekomunizacyjnej
Zgodnie z art. 2 ust. 1 ustawy dekomunizacyjnej do stwierdzenia przez wojewodę
nieważności uchwały nadającej nazwę jednostki organizacyjnej, jednostki pomocniczej
gminy budowli, obiektowi lub urządzeniu użyteczności publicznej, w zakresie w jakim
nadano nazwę niezgodną z art. 1, niezbędne było wydanie przez IPN opinii
potwierdzającej tę niezgodność. Jak wynika z art. 2 ust. 3 ustawy, opinia powinna zostać
przedstawiona przez IPN w terminie miesiąca, a w sprawie szczególnie skomplikowanej
nie później niż w terminie 2 miesięcy od dnia doręczenia żądania wojewody. W trakcie
oczekiwania na opinię był wstrzymany bieg terminu na stwierdzenie nieważności
zakwestionowanego aktu.
Określone w art. 2 ust. 1 ustawy stwierdzenie nieważności uchwały przez wojewodę
następowało w formie rozstrzygnięcia nadzorczego. Zgodnie z art. 3 ust. 1 ustawy jeżeli w
terminie 3 miesięcy od dnia uprawomocnienia się rozstrzygnięcia nadzorczego nie została
nadana nowa nazwa, a jej nadanie stało się konieczne do oznaczania adresów, do
obowiązków wojewody należało wydanie zarządzenia zastępczego, nadającego nazwę
zgodną z art. 1 ustawy.
Do dnia 2 września 2017 r. miały zostać zmienione obowiązujące w dniu wejścia w
19 Tekst jednolity ustawy opublikowany w Dz. U. z 2019 r., poz. 430.
20 Szerzej na ten temat w pkt 5.
21 http://www.polskieradio.pl/5/3/Artykul/1614049,Ustawa-dekomunizacyjna-przyjeta-Zmienia-sie-nazwyulic-placow-czy-szkol [dostęp: 25.04.2017].
22 Opinia do ustawy o zakazie propagowania komunizmu lub innego ustroju totalitarnego przez nazwy
budowli, obiektów i urządzeń użyteczności publicznej, Warszawa, dnia 11 kwietnia 2016 r. (druk nr 132)
https://www.senat.gov.pl/gfx/senat/pl/senatekspertyzy/3435/plik/132o.pdf [dostęp: 26.04.2017].
23 J. Żaryn, Ustawa dekomunizacyjna to świadectwo mentalnej zmiany Polaków (rozmowa z dnia 2 kwietnia
2016 r.) http://wpolityce.pl/polityka/288570-prof-zaryn-ustawa-dekomunizacyjna-to-swiadectwo-mentalnejzmiany-polakow [dostęp: 01.10.2019].
4

Piotr Sobański

życie ustawy nazwy budowli, obiektów i urządzeń użyteczności publicznej upamiętniające
osoby, organizacje, wydarzenia lub daty symbolizujące komunizm lub inny ustrój totalitarny
lub propagujące taki ustrój w inny sposób (art. 6 ust. 1 ustawy). Gdy właściwy organ
jednostki samorządu terytorialnego nie wykonał obowiązku określonego w art. 6. ust. 1
ustawy, do kompetencji wojewody należało wydanie na podstawie art. 6 ust. 2 ustawy
zarządzenie zastępczego, w którym nadawał nazwę zgodną z art. 1 ustawy. Zarządzenie
należało wydać w terminie 3 miesięcy od dnia, w którym upłynął termin określony w ust. 1
ustawy. Zgodnie z art. 6 ust. 3 ustawy wydanie zarządzenia zastępczego wymagało opinii
IPN potwierdzającej niezgodność z art. 1 ustawy nazwy obowiązującej w dniu wejścia w
życie ustawy.
Jak wynika z przedstawionych wyżej regulacji ustawy dekomunizacyjnej, zwrócenie
się przez wojewodę do IPN po opinię było obligatoryjne zarówno przed wydaniem
rozstrzygnięcia nadzorczego w trybie art. 2 ust. 1 ustawy jak i przed wydaniem
zarządzenia zastępczego, o którym mowa w art. 6 ust. 2 ustawy. Z uwagi na fakt, że IPN
jest instytucją wyspecjalizowaną w ocenie najnowszej historii Polski, dlatego ustawodawca
wskazał na IPN, jako podmiot kompetentny do opiniowania wątpliwości organu nadzoru co
do określonych nazw w rozumieniu ustawy dekomunizacyjnej24.
Warto dodać, że przed wejściem w życie ustawy dekomunizacyjnej Prezes IPN
publicznie występował do odpowiednich organów administracji publicznej z informacjami
na temat wciąż występujących w Polsce nazw ulic i obiektów, będących formą okazywania
czci i szacunku dla ideologii komunistycznej. Te działania wchodziły w zakres realizacji
zadań edukacyjnych IPN oraz były przejawem realizacji obowiązku formułowania
wniosków dotyczących edukacji historycznej i informowania społeczeństwa, określonych w
ustawie z dnia 18 grudnia 1998 r. o Instytucie Pamięci Narodowej – Komisji Ścigania
Zbrodni przeciwko Narodowi Polskiemu. IPN opublikował komunikat w sprawie nazw ulic,
placów oraz patronów i imion instytucji publicznych, będących formą okazywania czci i
szacunku dla ideologii komunistycznej. W zawartej w komunikacie informacji zostały
wymienione m.in. następujące osoby: Zygmunt Berling, Jan Krasicki, Marceli Nowotko,
Adam Rapacki, Karol Świerczewski, Franciszek Zubrzycki, Aleksander Zawadzki, Michał
Żymierski, Zygmunt Berling, Michał Rola-Żymierski, Wanda Wasilewska25.
IPN zadeklarował gotowość wsparcia samorządu już na etapie działań
zmierzających do zmiany aktualnych nazw ulic, o ile samorząd uznał konieczność
zwrócenia się z zapytaniem dotyczącym konkretnej nazwy26. IPN deklarował także
możliwość przedstawienia zestawienia osób i wydarzeń, zasługujących na upamiętnienie
w przestrzeni publicznej. Ponadto w prowadzonym przez IPN projekcie zatytułowanym
„Patroni naszych ulic” można było odnaleźć odpowiednią kandydaturę postaci godnej
upamiętnienia27.
Jak wskazano wyżej, ustawodawca zakreślił organom jednostek samorządu
terytorialnego termin 12 miesięcy od dnia wejścia w życie ustawy dekomunizacyjnej do
dokonania zmian obowiązujących dotychczas nazw, które spełniają kryteria określone w
art. 1 ust. 1 ustawy. W razie niewykonania tego obowiązku rolą wojewodów było
24 Wyrok WSA w Krakowie z dnia 25 kwietnia 2018 r., III SA/Kr 131/18, LEX nr 2493661.
25 Komunikat w sprawie nazw ulic, placów oraz patronów i imion instytucji publicznych, będących formą
okazywania
czci
i
szacunku
dla
ideologii
nazistowskiej
i
komunistycznej
http://ipn.gov.pl/pl/aktualnosci/polityka-historyczna/zmiany-nazw-ulic/33303,Komunikat-w-sprawie-nazwulic-placow-oraz-patronow-i-imion-instytucji-publicznyc.html [dostęp: 25.04.2017].
26 http://www.polskieradio.pl/5/3/Artykul/1614115,IPN-nawet-15-tys-ulic-nosi-nazwy-zwiazane-zkomunizmem [dostęp: 28.04.2017].
27 http://pamiec.pl/pa/edukacja/projekty-edukacyjne/ogolnopolskie/patroni-naszych-ulic/12930,Patroninaszych-ulic-projekt-edukacyjny.html [dostęp: 25.04.2017].
5

Rola Instytutu Pamięci Narodowej w wykonywaniu przepisów ustawy dekomunizacyjnej

wydawanie zarządzeń zastępczych, a warunkiem formalnym wydania takich zarządzeń
było zasięgnięcie opinii IPN28. Wydanie przez IPN opinii potwierdzającej tę niezgodność
stało się zatem obligatoryjnym elementem procedury zmierzającej do wydania
zarządzenia zastępczego, które miało na celu nadanie nazwy zgodnej z przepisami
ustawy29. Organ nadzoru nie mógł wydać zarządzenia zastępczego bez uzyskania opinii
IPN stwierdzającej, że dana nazwa symbolizowała komunizm lub propagowała ten ustrój w
inny sposób30. Wystąpienie do IPN o opinię oznaczało z założenia, że organ nadzoru
dopatruje się możliwości wystąpienia przesłanek z art. 1 ustawy. W przeciwnym razie
wojewoda nie występowałby o zaopiniowanie danej uchwały przez IPN31.
W odniesieniu do wydawanych przez wojewodów zarządzeń nadzorczych i
zastępczych, istotny był art. 3 ust. 4 ustawy dekomunizacyjnej nakazujący odpowiednie
stosowanie określonych przepisów zawartych w następujących aktach prawnych: ustawie
z dnia 8 marca 1990 r. o samorządzie gminnym (Dz. U. z 2016 r., poz. 446), ustawie z dnia
5 czerwca 1998 r. o samorządzie powiatowym (Dz. U. z 2016 r. poz. 814) i ustawie z dnia
5 czerwca 1998 r. o samorządzie województwa (Dz. U. z 2016 r. poz. 486). Wymienione w
art. 3 ust. 4 ustawy dekomunizacyjnej przepisy odnoszą się do możliwości zaskarżania
rozstrzygnięć wojewody poprzez skierowanie skarg do Wojewódzkiego Sądu
Administracyjnego. W związku z wykonywaniem ustawy dekomunizacyjnej został
wniesiony do poszczególnych sądów administracyjnych szereg skarg na zarządzenia
wojewodów, w których kwestionowano zarówno treść samych zarządzeń jak i opinii IPN, w
oparciu o które były wydawane zarządzenia.
6. Ocena charakteru opinii IPN w świetle orzecznictwa
Należy podkreślić, że wydana w myśl przepisów ustawy dekomunizacyjnej opinia
IPN nie ma charakteru zwykłego zajęcia stanowiska w sprawie, lecz jest aktem
potwierdzającym niezgodność wprowadzonej uchwałą nazwy z art. 1 ustawy32. Z ustawy
dekomunizacyjnej wynika jednoznacznie, że opinia IPN jest podstawowym materiałem
dowodowym do wydawania zarządzeń33.
Wojewoda nie jest jednak bezwzględnie związany konkluzją zawartą w opinii IPN ze
skutkiem powstania obowiązku wydania zarządzenia zastępczego, które powiela tę
konkluzję34. Przepisy ustawy dekomunizacyjnej nie dają podstaw do wyciągnięcia
wniosków o bezwzględnym związaniu organu nadzoru opinią IPN. Przyjęcie takich
wniosków prowadziłoby do zakwestionowania racjonalności prawodawcy. Gdyby wolą
ustawodawcy było nadanie IPN określonych w art. 6 ust. 2 ustawy uprawnień
nadzorczych, to by tę wolę wyraził normatywnie, zamiast nadawać w tym zakresie
uprawnienia wojewodzie35. Poza tym nadanie opinii IPN charakteru wiążącego dla
wojewody pozostawałoby w sprzeczności z regulacjami dotyczącymi nadzoru nad
28 Wyrok NSA z dnia 13 listopada 2018 r., II OSK 2283/18, LEX nr 2629221; wyrok WSA w Krakowie z dnia
25 kwietnia 2018 r., III SA/Kr 128/18, LEX nr 2483767; wyrok WSA w Łodzi z dnia 6 czerwca 2018 r., III
SA/Łd 260/18, LEX nr 2507499.
29 Wyrok WSA w Krakowie z dnia 25 kwietnia 2018 r., III SA/Kr 131/18, LEX nr 2493661.
30 Wyrok WSA w Opolu, z dnia 20 września 2018 r., II SA/Op 282/18, LEX nr 2555543.
31 Wyrok WSA w Gliwicach z dnia 16 października 2017 r., IV SA/Gl 781/17, LEX nr 2400138.
32 Wyrok WSA w Gliwicach z dnia 16 października 2017 r., IV SA/Gl 781/17, LEX nr 2400138.
33 Wyrok NSA z dnia 13 listopada 2018 r., II OSK 2283/18, LEX nr 2629221.
34 Wyrok NSA z dnia 13 listopada 2018 r., II OSK 2283/18, LEX nr 2629221; wyrok WSA w Opolu, z dnia 20
września 2018 r., II SA/Op 282/18, LEX nr 2555543; .
35 Wyrok WSA w Opolu, z dnia 20 września 2018 r., II SA/Op 282/18, LEX nr 2555543; wyrok WSA w
Poznaniu z dnia 22 marca 2018 r., IV SA/Po 158/18, LEX nr 2469688.
6

Piotr Sobański

jednostkami samorządu terytorialnego, gdyż faktycznym organem nadzoru byłby IPN, a
nie wojewoda36.
Ustawa określa obowiązki IPN jako organu współdziałającego w zakresie
postępowania wyjaśniającego37. Zatem IPN, będąc organem współdziałającym, powinien
zbadać sprawę pod określonym kątem, mimo że nie wydaje zarządzenia zastępczego38.
Na wojewodzie, jako organie wydającym zarządzenie, spoczywa obowiązek poczynienia
ustaleń faktycznych w zakresie niezbędnym do zastosowania przepisu prawa
materialnego ustawy dekomunizacyjnej, a tym samym merytorycznego załatwienia
sprawy39.
Organ nadzoru jest obowiązany do dokonania oceny dowodowej opinii IPN na
zasadach właściwych dla opinii biegłych40. Opinia biegłego jest niewiążącym poglądem w
kwestii zasadności i prawidłowości przewidzianych w projekcie rozwiązań określonego
organu, który dysponuje odpowiednią wiedzą fachową oraz doświadczeniem41.
Przede wszystkim opinia IPN powinna zawierać precyzyjną i weryfikowalną treść, a
sposób jej zredagowania musi pozwalać na ocenę treści42. Opinia IPN musi być zatem
sporządzona w sposób pozwalający na jej kontrolę43. Opinia IPN, jak każda opinia
sporządzana na potrzeby postępowania prowadzonego w oparciu o przepisy prawa,
powinna spełniać pewne podstawowe wymogi. Musi ona zatem zawierać uzasadnienie,
wskazywać źródła, z których korzystano przy jej opracowywaniu. Opinia IPN powinna być
także sporządzona w sposób poprawny pod względem metodologicznym. W przypadku
dokonywania ocen określonych zjawisk lub osób powinna zawierać wskazanie źródeł
zaczerpnięcia wiadomości z przypisaniem danemu źródłu konkretnego stanowiska lub
poglądu zawartego w opinii. Opinia musi być sporządzona w sposób logiczny, a z tej logiki
powinien wynikać przekonywujący charakter opinii. Analizując daną opinię nawet osoba
nie posiadająca wiedzy specjalistycznej powinna nabrać przekonania, że każde
stwierdzenie lub pogląd zawarty w opinii wynika ze zdarzeń opartych na źródłach, a dane
wydarzenia mają ścisły związek z konkluzjami opinii44.
Należy przy tym podkreślić, że zadania nałożone na IPN na podstawie przepisów
ustawy z dnia 18 grudnia 1998 r. o Instytucie Pamięci Narodowej – Komisji Ścigania
Zbrodni przeciwko Narodowi Polskiemu zobowiązują IPN do szczególnej staranności w
badaniu wiedzy historycznej45.
Skoro opinia IPN jest dowodem w sprawie, powinna jako taka podlegać wnikliwej
ocenie organu nadzorczego, jak każda opinia biegłych, ponieważ przepisy ustawy nie
nadają jej wiążącego charakteru46. Chodzi tu o ocenę opinii IPN pod kątem
36 Wyrok NSA z dnia 13 listopada 2018 r., II OSK 2283/18, LEX nr 2629221.
37 Wyrok NSA z dnia 13 listopada 2018 r., II OSK 2283/18, LEX nr 2629221; wyrok WSA w Poznaniu z dnia
22 marca 2018 r., IV SA/Po 158/18, LEX nr 2469688.
38 Wyrok NSA z dnia 13 listopada 2018 r., II OSK 2283/18, LEX nr 2629221; wyrok WSA w Łodzi z dnia 6
czerwca 2018 r., III SA/Łd 260/18, LEX nr 2507499.
39 Wyrok NSA z dnia 13 listopada 2018 r., II OSK 2283/18, LEX nr 2629221; wyrok WSA w Poznaniu z dnia
22 marca 2018 r., IV SA/Po 158/18, LEX nr 2469688.
40 Wyrok WSA w Opolu, z dnia 20 września 2018 r., II SA/Op 282/18, LEX nr 2555543.
41 Por.: wyrok NSA z dnia 13 listopada 2018 r., II OSK 2283/18, LEX nr 2629221; wyrok WSA w Łodzi z dnia
6 czerwca 2018 r., III SA/Łd 260/18, LEX nr 2507499.
42 Wyrok WSA w Krakowie z dnia 25 kwietnia 2018 r., III SA/Kr 131/18, LEX nr 2493661.
43 Wyrok WSA w Krakowie z dnia 25 kwietnia 2018 r., III SA/Kr 128/18, LEX nr 2483767; wyrok WSA w
Krakowie z dnia 25 kwietnia 2018 r., III SA/Kr 131/18, LEX nr 2493661.
44 Wyrok WSA w Krakowie z dnia 25 kwietnia 2018 r., III SA/Kr 128/18, LEX nr 2483767; wyrok WSA w
Krakowie z dnia 25 kwietnia 2018 r., III SA/Kr 131/18, LEX nr 2493661.
45 Wyrok WSA w Poznaniu z dnia 22 marca 2018 r., IV SA/Po 158/18, LEX nr 2469688.
46 Wyrok WSA w Łodzi z dnia 6 czerwca 2018 r., III SA/Łd 260/18, LEX nr 2507499.
7

Rola Instytutu Pamięci Narodowej w wykonywaniu przepisów ustawy dekomunizacyjnej

jednoznacznego ustalenia spełnienia przesłanek z art. 1 ustawy dekomunizacyjnej47.
Wojewoda jest zobligowany do zbadania, czy opinia IPN spełnia wymogi opinii, tj. nie
stanowi jedynie oceny, czy opinia opiera się na faktach odnoszących się do konkretnej
nazwy w danej miejscowości, a także czy opinia wskazuje, że dana nazwa faktycznie
symbolizuje bądź propaguje komunizm48.
Następnie w oparciu o treść opinii wojewoda powinien zbadać, czy faktycznie
nazwa symbolizuje bądź propaguje komunizm49. Celem ustawy jest bowiem zapobieżenie
propagowaniu ustrojów totalitarnych, zwłaszcza komunizmu. Formą tego propagowania
może być nadawanie lub utrzymywanie nazw ulic bądź obiektów symbolizujących
komunizm50. Przepisy ustawy dekomunizacyjnej nie przewidują wprawdzie
przeprowadzenia – poza koniecznością uzyskania opinii IPN – postępowania
wyjaśniającego w zakresie zgodności danej nazwy z przesłankami art. 1 ustawy. Nie
oznacza to jednak, że dla podjęcia właściwego rozstrzygnięcia dokonywanie przez organ
nadzoru własnych ustaleń w tym zakresie jest wykluczone51. Wojewoda powinien wręcz
zebrać w sposób wyczerpujący materiał dowodowy i dokonać na jego podstawie oceny,
czy okoliczność, o której mowa w art. 1 ustawy, została udowodniona52. Wojewoda jest
obowiązany dokonać oceny materiału dowodowego pod kątem jego kompletności,
spójności, logiczności, aby jednoznacznie stwierdzić, czy na podstawie zebranego w toku
postępowania materiału dowodowego istnieje możliwość wydania zgodnego z prawem
rozstrzygnięcia53. Całokształt ustaleń wojewody powinien zostać zamieszczony w
uzasadnieniu wydanego zarządzenia54.
Ustawodawca różnicuje zakres ustawy do nazw ulic upamiętniających osoby,
organizacje, wydarzenia lub daty symbolizujące bądź propagujące komunizm (art. 1 ust. 1
ustawy dekomunizacyjnej) od nazw odwołujących się do osób, organizacji, wydarzeń lub
dat symbolizujących system władzy w Polsce w latach 1944-1989 (art. 1 ust. 2 ustawy) i
tylko w tym ostatnim zakresie zrównuje je z propagowaniem – ale już nie z
symbolizowaniem – komunizmu55. W tym kontekście warto wskazać, że według Słownika
Języka Polskiego PWN „propagować” oznacza rozpowszechniać określone idee, myśli,
przekonania, zaś pojęcie symbolu, to m.in. przedmiot, znak, które mają jedno znaczenie
dosłowne i większą liczbę znaczeń ukrytych56. Propagowanie określonej idei lub systemu
politycznego poprzez używanie symboli może mieć miejsce jedynie wtedy, gdy znaczenie
tych symboli jest jasne i czytelne dla opinii społecznej57. Pojęcia zawarte w przepisach
ustawy dekomunizacyjnej powinny być interpretowanie precyzyjnie58.
Opinia IPN sama w sobie jest wprawdzie niezaskarżalna59. Nie jest też rzeczą sądu
administracyjnego polemika z zawartymi w opinii IPN ustaleniami co do faktów
Wyrok NSA z dnia 13 listopada 2018 r., II OSK 2283/18, LEX nr 2629221.
Wyrok WSA w Łodzi z dnia 6 czerwca 2018 r., III SA/Łd 260/18, LEX nr 2507499.
Wyrok NSA z dnia 13 listopada 2018 r., II OSK 2283/18, LEX nr 2629221.
Wyrok WSA w Opolu, z dnia 20 września 2018 r., II SA/Op 282/18, LEX nr 2555543.
Wyrok WSA w Łodzi z dnia 6 czerwca 2018 r., III SA/Łd 260/18, LEX nr 2507499.
Por.: wyrok WSA w Krakowie z dnia 25 kwietnia 2018 r., III SA/Kr 128/18, LEX nr 2483767.
Wyrok WSA w Opolu, z dnia 20 września 2018 r., II SA/Op 282/18, LEX nr 2555543.
Wyrok NSA z dnia 13 listopada 2018 r., II OSK 2283/18, LEX nr 2629221.
Wyrok WSA w Krakowie z dnia 25 kwietnia 2018 r., III SA/Kr 131/18, LEX nr 2493661.
Wyrok WSA w Łodzi z dnia 6 czerwca 2018 r., III SA/Łd 260/18, LEX nr 2507499.
Por.: wyrok WSA w Opolu, z dnia 20 września 2018 r., II SA/Op 282/18, LEX nr 2555543; wyrok WSA w
Krakowie z dnia 25 kwietnia 2018 r., III SA/Kr 131/18, LEX nr 2493661.
58 Por.: wyrok WSA w Krakowie z dnia 25 kwietnia 2018 r., III SA/Kr 131/18, LEX nr 2493661; wyrok WSA w
Krakowie z dnia 25 kwietnia 2018 r., III SA/Kr 128/18, LEX nr 2483767.
59 Wyrok NSA z dnia 13 listopada 2018 r., II OSK 2283/18, LEX nr 2629221.
47
48
49
50
51
52
53
54
55
56
57

8

Piotr Sobański

historycznych60. Z powołanego wyżej orzecznictwa wynika wprost, że przewidziany
ustawowo wymóg uzyskania opinii IPN należy rozumieć jedynie w ten sposób, iż
wojewoda nie może wydać zarządzenia bez opinii IPN, a nie, że opinia ma w istocie
zastąpić zarządzenie wojewody61.
7. Uwagi końcowe
Przewidziane dla IPN kompetencje w zakresie wykonywania przepisów ustawy
dekomunizacyjnej dotyczą przygotowywania opinii niezbędnych dla potrzeb wydawania
przez wojewodów zarządzeń nadzorczych i zastępczych. Ustawodawca wyszedł z
założenia, że IPN od lat zajmował się problematyką istniejącego w przestrzeni publicznej
nazewnictwa odwołującego się do ustroju komunistycznego. Tym samym dla IPN została
wyznaczona istotna rola w przygotowywaniu zarządzeń organów nadzoru, mimo że IPN
ani nie jest organem nadzoru, ani jego opinie nie są bezwzględnie wiążące dla
wojewodów.
Wszelkie opisane wyżej działania w zakresie zmian nazw ulic i budowli należy
zaliczyć do przedsięwzięć realizowanych przez IPN w dziedzinie polityki historycznej,
służącej kształtowaniu świadomości historycznej społeczeństwa62. T. Uliński podkreśla fakt
spełniania przez historię złożonej roli wobec rzeczywistości społecznej63. W każdym
państwie istnieje oficjalna polityka historyczna, ukierunkowana na wzmocnienie
publicznego dyskursu o historii64. F. Pazderski zauważa, że ustalenie obowiązującej
interpretacji historii narodowej jest jedną ze sfer, do której dążą władze polskie za pomocą
kształtowania tzw. polityki historycznej, przy czym tego rodzaju działania wpisują się w
trendy obowiązujące obecnie w Europie65. W tym kontekście należy postrzegać wszelkie
regulacje zawarte w ustawie dekomunizacyjnej, w tym przewidziane dla IPN zadania, o
których mowa w treści art. 2 i 6 ustawy.
Streszczenie:
Artykuł przedstawia aspekty prawne wykonywania przepisów ustawy dekomunizacyjnej z dnia 1 kwietnia
2016 r. Regulacje zawarte w ustawie zakazują upamiętniania i propagowania komunizm lub innego ustroju
totalitarnego poprzez nazwy budowli, obiektów i urządzeń użyteczności publicznej. W artykule została
omówiona rola Instytutu Pamięci Narodowej w zakresie opiniowania nazewnictwa pod kątem zgodności z
przepisami ustawy dekomunizacyjnej.
Słowa kluczowe:
Instytut Pamięci Narodowej, dekomunizacja, komunizm, ustrój totalitarny, lata 1944-1989 w Polsce
The role of the Institute of National Remembrance
in implementation of regulations of the Decommunization Act
Abstract:
The paper presents the legal aspects of implementation of regulations of the Decommunization Act of 1 April
2016. The point of the paper's deliberations is an analysis of the Act of 1 April 2016. Regulations of the
Decommunization Act are important elements of transitional justice.
The paper focuses on the duties of the Institute of National Remembrance, who issues opinions about the
Wyrok WSA w Gdańsku z dnia 29 marca 2018 r., III SA/Gd 125/18, LEX nr 2473988.
Wyrok WSA w Łodzi z dnia 6 czerwca 2018 r., III SA/Łd 260/18, LEX nr 2507499.
https://ipn.gov.pl/pl/aktualnosci/polityka-historyczna [dostęp: 25.04.2017].
T. Uliński, Przedmiotowe i metodologiczne swoistości historii i politologii [w:] Historia – prawo – polityka,
red. J. Baszkiewicz, A. Bodnar, S. Gebethner, Warszawa 1990, s. 161.
64 J. Sanecka, Polityka historyczna partii Prawo i Sprawiedliwość: założenia i realizacja, „Athenaeum.
Polskie Studia Politologiczne“ 2008, Vol. 19, s. 54-55.
65 F. Pazderski Czemu przeszłość się pamięta – wokół dyskursu na temat kształtowania się pamięci
zbiorowej, s. 3 http://www.tok.hajnowka.com.pl/slowa/pazderski.pdf [dostęp: 22.06.2019].
60
61
62
63

9

Rola Instytutu Pamięci Narodowej w wykonywaniu przepisów ustawy dekomunizacyjnej
lawfulness of names of public buildings, structures and facilities in Poland. The names cannot promote
communism or any other totalitarian system.
Key words:
the Institute of National Remembrance, decommunization, communism, totalitarian regime, 1944-1989 in
Poland
Bibliografia:
Banaszkiewicz B., Rozrachunek z przeszłością komunistyczną w polskim ustawodawstwie i orzecznictwie
Trybunału Konstytucyjnego, „Ius et Lex” 2003, Zeszyt 2, Nr 1, s. 441-486.
Czarnota A., Prawo okresu przejściowego (rozmowa z K. Dębską) http://publica.pl/teksty/prawo-okresuprzejsciowego-rozmowa-z-adamem-czarnota-45068.html [dostęp: 02.10.2019].
Lachowski T., Prawo do prawdy podstawowym prawem człowieka? Refleksje na temat sprawiedliwości
okresu przejściowego (transitional justice) http://www.stosunki.pl/sites/default/files/ANALIZY%20-%20Prawo
%20do%20prawdy%20-%20Tomasz%20Lachowski.pdf [dostęp: 20.04.2017].
Mihr A., Transitional justice, civic trust and democratic institution building, [w:] Rule of Law and Transitional
Justice. Towards a triangular learning. The case of Colombia, red. A. Mihr http://www.eiuc.eu/tl_files/EIUC
%20MEDIA/Publications/TJ-EIUC-GIZ-September2013_ok.pdf [dostęp: 12.04.2017].
Pazderski F. Czemu przeszłość się pamięta – wokół dyskursu na temat kształtowania się pamięci zbiorowej,
http://www.tok.hajnowka.com.pl/slowa/pazderski.pdf [dostęp: 22.06.2019].
Sanecka J., Polityka historyczna partii Prawo i Sprawiedliwość: założenia i realizacja, „Athenaeum. Polskie
Studia Politologiczne” 2008, Vol. 19, s. 54-66.
Snarski T., Sprawiedliwość transformacyjna, filozofia prawa i rozliczanie przeszłości przez demokratyczne
państwo prawa, „Pamięć i Sprawiedliwość” 2010, Tom 9, Nr 2, s. 211-228.
Sobański P., Ślady PRL wciąż na ulicach (rozmowa z K. Królem) https://zgg.gosc.pl/doc/3217763.SladyPRL-wciaz-na-ulicach [dostęp: 01.10.2019].
Uliński T., Przedmiotowe i metodologiczne swoistości historii i politologii, [w:] Historia – prawo – polityka, red.
J. Baszkiewicz, A. Bodnar, S. Gebethner, Warszawa 1990, s. 161-175.
Żaryn J., Ustawa dekomunizacyjna to świadectwo mentalnej zmiany Polaków http://wpolityce.pl/polityka/
288570-prof-zaryn-ustawa-dekomunizacyjna-to-swiadectwo-mentalnej-zmiany-polakow (rozmowa z dnia 2
kwietnia 2016 r.) [dostęp: 01.10.2019].

10

